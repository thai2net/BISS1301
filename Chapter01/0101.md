
## ความรู้เบื้องต้นเกี่ยวกับคอมพิวเตอร์
คอมพิวเตอร์ (Computer) เป็นอุปกรณ์อิเล็กทรอนิกส์ที่ใช้หลักประมวลผลทางสัญญาณไฟฟ้า (ธีรวัฒน์ ประกอบผล. 2559) สิ่งที่คอมพิวเตอร์เข้าใจจะอยู่ในรูปแบบการประมวลผลเชิงสัญญาณไฟฟ้า โดยถูกตีความในสถานะที่เล็กที่สุดเรียกว่า “บิต” (Bit)

### ประวัติความเป็นมาของคอมพิวเตอร์
คอมพิวเตอร์เริ่มต้นเมื่อ ปี ค.ศ.1833 เป็นต้นมา โดย ชาร์ลส์ แบบเบจ (Charles Babbage) ได้สร้างเครื่องวิเคราะห์ (Analytical Engine) ซึ่งมีการทำงานออกเป็นส่วน ๆ คล้ายกับหลักการทำงานของคอมพิวเตอร์ในยุคปัจจุบัน ชาร์ลส์ แบบเบจ ได้ทำการสร้างเครื่องจักรกลสำหรับการหาผลต่าง หรือเครื่องผลต่าง (Difference Engine) โดยสมัยนั้นได้มีเทคโนโลยีในการใช้บัตรเจาะรูเพื่อทำการโปรแกรมสั่งการแล้ว ซึ่งเครื่องผลต่างจึงถือว่าเป็นรากฐานในการพัฒนาของเครื่องคอมพิวเตอร์ จึงทำให้ปัจจุบัน ชาร์ลส์ แบบเบจ ได้รับการยกย่องให้เป็น “บิดาแห่งคอมพิวเตอร์” (สุพรรษา ยวงทอง. 2557) คอมพิวเตอร์มีประวัติโดยสังเขป ดังนี้
* ปี ค.ศ.1943 ได้ถือกำเนิดเครื่องที่เรียกกันโดยทั่วไปว่า “มาร์ค วัน” (MARK I) หรือ เครื่อง เอเอสซีซี (ASCC: Automatic Sequence Controlled Calculator) เป็นเครื่องที่ทำงานแบบดิจิทัลแบบกึ่งไฟฟ้ากึ่งจักรกล จึงจัดได้ว่าเป็นเครื่องคำนวณกึ่งอัตโนมัติเครื่องแรกของโลก
* ปี ค.ศ.1946 ได้ถือกำเนิดเครื่องที่เรียกว่า “อินิแอค” (ENIAC: Electronics Numerical Integrator and Computer) คิดค้นโดย จอห์น ดับบลิว. เมาชลี (John W. Mauchly) และ เจ. เพรสเพอร์ เอคเคิร์ต (J. Presper Eckert) เป็นเครื่องที่ทำงานในระบบเลขฐานสิบซึ่งถือว่าเป็นเครื่องคำนวณเครื่องแรกของโลก
* ปี ค.ศ.1951 ได้ถือกำเนิดเครื่องที่เรียกว่า “ยูนิแวค วัน” (UNIVAC I: Universal Automatic Computer I) เป็นเครื่องที่มีการใช้เทปแม่เหล็กไฟฟ้ามาเป็นสื่อบันทึกข้อมูล ซึ่งเครื่องนี้ นับว่าเป็นเครื่องสำหรับใช้งานทางธุรกิจเครื่องแรกของโลก
* ปี ค.ศ.1952 ได้ถือกำเนิดเครื่องที่เรียกว่า “เอดแวค” (EDVAC: Electronic Discrete Variable Automatic Computer) เป็นเครื่องคอมพิวเตอร์จากโครงการวิจัยด้านอาวุธระเบิดปรมาณูของอเมริกาซึ่งมีประสิทธิภาพสูงกว่าเครื่อง “มาร์ค วัน” และ “อินิแอค” ในขณะที่ประเทศอังกฤษได้มีการสร้างเครื่องที่เรียกว่า “เอดแสค” (EDSAC: Electronic Delay Storage Automatic Calculator) โดยมีลักษณะสถาปัตยกรรมภายในคล้ายกับเครื่อง “เอดแวค”
* ปี ค.ศ.1953 เป็นยุคที่คอมพิวเตอร์ได้มีบทบาทในงานเชิงธุรกิจเพิ่มมากขึ้น โดยขณะนั้นในภาคผู้ประกอบการธุรกิจรายใหญ่ คือ บริษัทไอบีเอ็ม (IBM) ได้สร้างเครื่องคอมพิวเตอร์ออกมาจำหน่าย อาทิ IBM 701 และ เครื่อง IBM 650 ที่สร้างใน ปี ค.ศ.1954 
* บทบาทคอมพิวเตอร์ของประเทศไทย เริ่มเมื่อ ปี ค.ศ.1963 โดยประเทศไทยได้นำเข้าเครื่องคอมพิวเตอร์ครั้งแรก คือ รุ่น IBM 1620 ถูกนำเข้ามาติดตั้งไว้ที่ภาควิชาสถิติ คณะพาณิชยศาสตร์และการบัญชี จุฬาลงกรณ์มหาวิทยาลัย

### องค์ประกอบระบบคอมพิวเตอร์
การทำงานของเครื่องคอมพิวเตอร์จะต้องประกอบไปด้วยองค์ประกอบพื้นฐาน 3 ส่วน ประกอบร่วมกันเป็นระบบคอมพิวเตอร์ (พนิดา พาณิชยกุล, 2555) ได้แก่
* ฮาร์ดแวร์ (Hardware) คือ ส่วนของเครื่องหรือส่วนของอุปกรณ์ที่สามารถมองเห็นและจับต้องได้ เช่น เมาส์ คีย์บอร์ด และจอภาพ เป็นต้น ฮาร์ดแวร์ถูกจำแนกออกเป็นหน่วยการทำงาน ดังนี้
  * หน่วยรับข้อมูล (Input Unit) หมายถึงหน่วยคอมพิวเตอร์ที่ทำหน้าที่สำหรับนำข้อมูลเข้าสู่ระบบเพื่อประมวลผล เช่น เมาส์ คีย์บอร์ด และจอภาพแบบสัมผัส 
  * หน่วยแสดงผลข้อมูล (Output Unit) หมายถึงหน่วยคอมพิวเตอร์ที่ทำหน้าที่ในการแสดงผลข้อมูล เช่น จอภาพ เครื่องพิมพ์ และการ์ดเสียงกับลำโพงเสียง
  * หน่วยประมวลผลกลาง (Central Processing Unit: CPU) หมายถึงหน่วยคอมพิวเตอร์ที่ทำหน้าที่ประมวลผลคำสั่งตามที่ได้โปรแกรมไว้ ซึ่งหน่วยประมวลผลหลักของเครื่องคอมพิวเตอร์ เรียกกันโดยทั่วไปว่า “ซีพียู”
  * หน่วยความจำ (Memory Unit) หมายถึงหน่วยคอมพิวเตอร์ที่ใช้ทำหน้าที่จัดเก็บข้อมูล ซึ่งประกอบด้วยหน่วยความจำหลัก ได้แก่ แรม และหน่วยความจำสำรอง ได้แก่ ฮาร์ดดิสก์ 

แสดงองค์ประกอบระบบคอมพิวเตอร์

<img src=img/0101.png>

* ซอฟต์แวร์ (Software) คือ ส่วนของคำสั่ง หรือโปรแกรมที่ทำหน้าที่ในการสั่งการให้คอมพิวเตอร์ทำงานตามที่โปรแกรมเอาไว้ สามารถแยกออกตามลักษณะการทำงานได้ ดังนี้
  * ระบบปฏิบัติการ (Operating System: OS) คือ ซอฟต์แวร์ระบบมีหน้าที่ควบคุมการทำงานระหว่างอุปกรณ์ และการทำงานร่วมกันระหว่างโปรแกรมภายใต้ระบบ เช่น ระบบปฏิบัติการยูนิกซ์ (Unix) ลีนุกซ์ (Linux) ไมโครซอฟต์วินโดวส์ (Microsoft Windows) และ แมคอินทอช (Macintosh) เป็นต้น โดยจำเป็นต้องมีระบบปฏิบัติการถูกติดตั้งอย่างน้อย 1 ระบบ 
  * โปรแกรมสำเร็จรูป (Package Application) คือ โปรแกรมที่ถูกพัฒนาเป็นลักษณะซอฟต์แวร์บรรจุภัณฑ์ ส่วนใหญ่มีรูปแบบการใช้งานที่เป็นมาตรฐาน สามารถใช้งานได้กับหน่วยงานทั่วไป เช่น โปรแกรมสำหรับจัดการเอกสาร โปรแกรมสำหรับการดูหนังฟังเพลง และโปรแกรมสำหรับการตกแต่งตัดต่อภาพหรือวีดีโอ เป็นต้น
  * โปรแกรมประยุกต์ (Special Application) คือ โปรแกรมที่ถูกพัฒนามาใช้เฉพาะงาน เพื่อให้สอดคล้องกับบริบทของหน่วยงานหรือองค์กรทางธุรกิจ ตัวอย่าง เช่น ระบบขายสินค้า ระบบงานโรงแรม และ ระบบงานห้องสมุด เป็นต้น
  * โปรแกรมอรรถประโยชน์ (Utility Program) คือ โปรแกรมที่ถูกพัฒนาขึ้นเพื่อใช้ในการช่วยทำงานด้านต่าง ๆ อาทิ โปรแกรมสำหรับการใช้งานอุปกรณ์ต่อพ่วงคอมพิวเตอร์ ได้แก่ โปรแกรมเขียนแผ่นซีดี โปรแกรมสแกนเอกสาร และยังรวมถึงโปรแกรมที่ใช้ในการดูแลรักษาจัดระเบียบไฟล์ในระบบคอมพิวเตอร์ และโปรแกรมป้องกันไวรัสคอมพิวเตอร์ เป็นต้น
  * โปรแกรมไดร์เวอร์ (Driver Program) คือ โปรแกรมสำหรับการติดต่อสื่อสารระหว่างระบบกับอุปกรณ์ทางคอมพิวเตอร์ ช่วยให้ระบบปฏิบัติการสามารถติดต่อ และควบคุมอุปกรณ์บนระบบคอมพิวเตอร์ได้ โดยทั่วไปแล้วอุปกรณ์พื้นฐาน เช่น เมาส์ และคีย์บอร์ด มักจะมีไดร์เวอร์พื้นฐานติดตั้งมาพร้อมกับตัวระบบปฏิบัติการ แต่สำหรับอุปกรณ์รุ่นใหม่ จะต้องมีการติดตั้งโปรแกรมไดร์เวอร์ก่อนจึงจะสามารถใช้งานอุปกรณ์นั้นได้
  * โปรแกรมภาษา (Language Program) คือ โปรแกรมที่ถูกสร้างขึ้นมาโดยมีวัตถุประสงค์เพื่อใช้ในพัฒนาซอฟต์แวร์ที่ต้องการด้านต่าง ๆ ยกตัวอย่าง เช่น การพัฒนาระบบระบบจัดการเอกสาร ระบบการเงินการบัญชี และ ระบบบริหารจัดการบุคลากร เป็นต้น
* บุคลากรทางคอมพิวเตอร์ (Peopleware) หมายถึงบุคคลที่เกี่ยวข้องกับการใช้งานคอมพิวเตอร์ไม่ว่าจะเป็นด้านใดด้านหนึ่งหรือหลายด้านก็ตาม สามารถแบ่งเป็นกลุ่มได้ ดังนี้
  * กลุ่มผู้ใช้ทั่วไป หรือเรียกว่า “ยูเซอร์” (User) หมายถึงผู้ใช้โปรแกรมคอมพิวเตอร์ทางใดทางทางหนึ่ง ตัวอย่าง เช่น นักเรียน นักศึกษา นักเล่นเกมคอมพิวเตอร์ พนักงาน ลูกค้า ผู้จัดการ และผู้บริหารหน่วยงาน เป็นต้น
  * กลุ่มผู้พัฒนาซอฟต์แวร์ หรือเรียกว่า “นักพัฒนาโปรแกรม”  (Programmer) หมายถึงผู้ใช้คอมพิวเตอร์ในการพัฒนาซอฟต์แวร์ หรือ โปรแกรมประยุกต์ต่าง ๆ เช่น นักพัฒนาเว็บไซต์ นักพัฒนาโปรแกรมเกม นักพัฒนาโปรแกรมอื่น ๆ เป็นต้น
  * กลุ่มผู้ดูแลระบบ (System Administrator) หมายถึงผู้ใช้คอมพิวเตอร์สำหรับงานบริหารจัดการระบบ เช่น ผู้ดูแลระบบเครือข่าย (Network Administrator) ผู้ดูแลระบบฐานข้อมูล (Database Administrator: DBA) ผู้ดูแลเว็บไซต์ (Web Master) เป็นต้น

### ประเภทของคอมพิวเตอร์
การจำแนกประเภทของคอมพิวเตอร์สามารถจำแนกได้หลายแบบ โดยทั่วไปจะใช้หลักเกณฑ์สำหรับการจำแนก ดังนี้
* การจำแนกคอมพิวเตอร์ตามรูปแบบการให้บริการและการรับบริการ สามารถจำแนกออกเป็น 2 ประเภท ดังนี้
  * เครื่องแม่ข่าย (Server) เป็นคอมพิวเตอร์สำหรับให้บริการด้านต่าง ๆ ให้กับเครื่องลูกข่าย ตัวอย่าง เช่น บริการเว็บไซต์ บริการฐานข้อมูล บริการไฟล์ เป็นต้น
  * เครื่องลูกข่าย (Client) เป็นคอมพิวเตอร์ที่ใช้สำหรับรับการบริการด้านต่าง ๆ จากเครื่องแม่ข่าย บางครั้งเรียกว่า “เวิร์คสเตชัน” (Workstation) หมายถึงเครื่องใช้งาน
* การจำแนกออกตามขนาดและการใช้งาน สามารถจำแนกออกเป็น 5 ประเภท ดังนี้
  * ซูเปอร์คอมพิวเตอร์ (Super Computer) เป็นเครื่องคอมพิวเตอร์ที่มีความเร็วในการประมวลผลสูง ส่วนใหญ่ใช้ระบบปฏิบัติการยูนิกซ์ทำงาน ถูกนำมาใช้งานทางด้านเฉพาะที่ต้องการคอมพิวเตอร์ที่มีประสิทธิภาพสูง เช่น การวิจัยด้านอาวุธของกองทัพ การวิจัยด้านดาราศาสตร์ และการถอดรหัสข้อมูลของหน่วยข่าวกรอง เป็นต้น
  * เมนเฟรมคอมพิวเตอร์ (Mainframe Computer) เป็นเครื่องที่มีขนาดและความเร็วในการประมวลผลรองลงมาจากซูเปอร์คอมพิวเตอร์ ส่วนใหญ่ถูกใช้ทำหน้าที่เป็นเครื่องแม่ข่ายเพื่อให้บริการเครื่องลูกข่ายจำนวนมาก อาจใช้ระบบปฏิบัติการยูนิกซ์ ลีนุกซ์ หรือ วินโดวส์เซิร์พเวอร์ เหมาะกับงานบริการสำหรับองค์กรที่ต้องรองรับผู้รับบริการปริมาณมาก ตัวอย่าง เช่น ตลาดหุ้น บริษัทขนาดใหญ่ และ มหาวิทยาลัยขนาดใหญ่ เป็นต้น
  * มินิคอมพิวเตอร์ (Mini-Computer) เป็นเครื่องคอมพิวเตอร์ที่เหมาะกับงานบริการแม่ข่ายคล้ายกับเมนเฟรมคอมพิวเตอร์ แต่มีประสิทธิภาพรองลงมา สามารถใช้เป็นเครื่องสำหรับให้บริการของหน่วยงานหรือองค์กรทั่วไป เช่น บริการเว็บไซต์ บริการฐานข้อมูล และ บริการไฟล์ เป็นต้น โดยระบบปฏิบัติการที่ใช้อาจเป็นลีนุกซ์ หรือวินโดวส์เซิร์พเวอร์ก็ได้
  * ไมโครคอมพิวเตอร์ (Micro-Computer) เป็นเครื่องเหมาะสำหรับใช้ในงานส่วนบุคคล (Personal Computer: PC) ในที่นี้จะรวมไปถึงคอมพิวเตอร์โน้ตบุ๊ค (Notebook) หรือแบบใกล้เคียงกันด้วย โดยระบบปฏิบัติการที่ใช้งานจะขึ้นอยู่กับตัวสถาปัตยกรรมคอมพิวเตอร์ เช่น ระบบปฏิบัติการวินโดวส์ หรือ ระบบปฏิบัติการแมคอินทอช เป็นต้น 
  * คอมพิวเตอร์ขนาดพกพา (Handle Computer) เป็นคอมพิวเตอร์ขนาดเล็กที่สุด ได้แก่ กลุ่มสมาร์ทโฟน (Smart Phone) กลุ่มแท็ปเล็ท (Tablet) โดนระบบปฏิบัติการที่ใช้กับเครื่องคอมพิวเตอร์กลุ่มนี้จะขึ้นอยู่กับสถาปัตยกรรมของตัวอุปกรณ์พกพานั้น ๆ ตัวอย่าง  เช่น ระบบปฏิบัติการแอนดรอยด์ (Android) และระบบปฏิบัติการไอโอเอส (IOS) เป็นต้น 

---
#### [หน้าเลือกหัวข้อ](README.md) | [หน้าต่อไป >>](0102.md)
---
